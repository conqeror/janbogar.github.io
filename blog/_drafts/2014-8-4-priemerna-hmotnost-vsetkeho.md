---
layout: post
title: 'Aká je priemerná hmotnosť všetkého?'
scripts: [mathjax]
lang: sk
ref: priemerna_hmotnost_vsetkeho
---

Toto je jedna z tých úžasne hlúpych otázok, ktoré na prvý pohľad nedávajú zmysel, ale keď sa nad nimy človek zamyslí, tak sa toho kopec dozvie. Takže, čo to tá otázka vôbec znamená? No, priemernú hmotnosť predsa vždy rátame rovnako: vezmem všetky veci z danej kategórie, zrátam dokopy všetky ich hmotnosti a vydelím to ich počtom. Priemerný Američan tak váži $$80 \mathrm{ kg}$$ a priemerný ananás $$ 1,5 \mathrm{ kg}$$. Priemerná hmotnosť v množine všetkých Američanov a Ananásov zas vyjde okolo $$ 2 \mathrm{ kg}$$ (ananásov je skrátka oveľa viac). No dobre, ale nás nezaujímajú nejaké takéto podmnožiny, my chceme priemernú hmotnosť VŠETKÉHO ! Galaxí, planét, tučniakov, atómov, kvarkov! Koľko to tak asi bude?

Hneď tu na začiatku narážame na problém. Ak zarátame do priemerovania napríklad človeka, možno by sme už nemali zahrnúť bunky z ktorých sa skladá, pretože hmotnosť každej z nich sme už zahrnuli. No Nie? Nie! My sa nenecháme ovplyvniť tým, čo by sme mali či nemali! Do našeho priemerovania budeme zahŕňať všetko, čo by niekedy niekto mohol označiť za samostatnú vec. Poďme teda na to, a snáď sa cestou dozvieme niečo o vesmíre, povahe ľudskej mysle, alebo aspoň o matematike ako takej. Ale počkať! Ešte pred tým si tipnite koľko to vyjde. No vážne, nie že budete pokračovať bez hádania! Už máte? Tak pokračujeme.

Čo všetko by sme mohli považovať za veci? Najväčšia vec je vesmír (pozorovateľný). Váži $$m_{max}=10^{54} \mathrm{ kg}$$ a je len jeden. Potom, keď trochu zazoomujeme, prejdeme na nižšiu škálu a zistíme že sa skladá napr. kôp galaxií (Je to vec, nie je to vec? To si zatiaľ necháme na neskôr, rovnako ako tmavú hmotu/energiu). Potom sú galaxie, potom hviezdy, <a href="http://htwins.net/scale2">...</a>, potom sú molekuly, potom atómy a potom elementárne častice. Skončíme napr. pri kvarkoch, tie váža $$m_{min}=10^{-30} \mathrm{ kg}$$. Na základe tohoto si urobme jednoduchý model: predpokladajme, že na každej hmotnostnej škále sa vesmír skladá z rovnakých vecí. Z tých sa zas každá skladá z $$N$$ vecí na nižšej škále, ktoré sú teda N-krát ľahšie. $$N$$ budeme volať škálovací faktor. Keby napr. $$N$$ bolo 2, tak by sa vesmír skladal z dvoch polvesmírov, tie každý z dvoch štvrťvesmírov, atď. až po dvojkvarky a o jednu škálu nižšie kvarky. Vidno že $$N=2$$ nedáva dobrý zmysel, takže asi bude nejaké väčšie číslo, ale to si zatiaľ necháme na neskôr.

S týmto predpokladom je už ľahké napísať vzorec pre priemernú hmotnosť. Rovno z definície:

$$ \begin{equation}\widetilde{m}=\frac{m_{max}+\frac{m_{max}}{N}N+\frac{m_{max}}{N^2}N^2...\frac{m_{max}}{N^k}N^k}{1+N+N^2+...+N^k}=\frac{m_{max}\cdot k}{1+N+N^2+...+N^k} \end{equation}$$
	
kde $$k$$ je počet škál na ktoré vesmír delíme, tzn. $$k=\log_N{\frac{m_{max}}{m_{min}}}$$. Po troche algebry (súčet konečného geometrického radu) a pár zanedbaniach ($$N^k-1 =\frac{m_{max}}{m_{min}} -1 \approx \frac{m_{max}}{m_{min}}$$, $$ k+1 \approx k$$ a $$ 1-\frac{1}{N} \approx 1$$) dostaneme tento vzťah v nádhernej forme:

$$\begin{equation}\widetilde{m} \approx k \cdot m_{min}\end{equation}$$

To je prekvapivo jednoduchý výsledok na tak veľký problém. Zistili sme, že priemerná hmotnosť všetkého závisí len od toho, na koľko škál rozdelíme vesmír. Čo je ešte lepšie, je to vždy neuveriteľne malé číslo. Dôvod je prostý: tých malých častíc je skrátka priveľa, a dokopy vážia toľko čo celý vesmír. Ak to chcete vidieť matematicky, tak si všimnite menovateľ vo vzťahu []. To je obrovské číslo ktoré zaručene prebije hocičo čo je v čitateli. Ach,zas ten exponenciálny rast...

V akom rozpätí môže vôbec priemerná hmotnosť všetkého byť? To závisí len od škálovacieho faktoru $$N$$. Najvyššie možné $$N$$ je $$N=10^84$$, čiže také, pre ktoré má vesmír len dva typy objektov: celý vesmír a potom kvarky, a nič medzitým. V takom prípade $$k=2$$ a teda priemerná hmotnosť celého vesmíru bude rádu jeho najmenších častíc. Druhý extrém je veľmi malý škálovací faktor. Asi najmenší rozumný je $$N=2$$ (každá vec sa skladá z dvoch menších vecí). Počet škál bude aj tak len úbohých $$k=121$$, a nad hmotnosť elementárnych častíc sa zdvihneme len o dva rády.

No dobre, poviete si, ale predpoklady z ktorých sme vychádzali neboli celkom kóšér. Vesmír nie je žiadna exponenciálna matrioška, v ktorej sú na každej škále všetky veci rovnaké a dokopy tvoria celý vesmír. V skutočnosti je to skôr, ako na nasledujúcom obrázku. Napríklad také hviezdy sa skladajú priamo z atómov a tak preskočíme zo škály hviezd (Slnko váži $$10^30 \mathrm{ kg}$$) rovno na škálu atomárnych jadier a elektrónov ($$10^{-27} \mathrm{ kg}$$ a menej), čím sme sa úplne vyhli škále ľudských rozmerov! Takisto, škálovací parameter sa bude meniť v závislosti od toho, na akej škále sme. A čo ešte taká temná hmota a temná energia? A čo väzbová energia, ktorá prispieva k hmotnosti atómových jadier (a kadečoho ďalšieho) skrz $$E=mc^2$$? Kam zarátať tú?

Keďže toto nie je vedecký článok ale len odpoveď na hlúpu (ale dobrú!) otázku, tieto problémy veľkoryso preskočím. Dám vám ale pár argumentov prečo podľa mňa výslednú odpoveď príliš neovplyvnia. Je dôležité uvedomiť si, že keď sa bavíme o priemernej hmotnosti, hlavné slovo nemá to čo váži najviac, ale to čoho je najviac. Vezmime si napr. takú temnú energia. Tvorí síce dve tretiny hmotnosti vesmíru, ale je to len jeden objekt (Je možné že sa raz bude na školách učiť, že sa z niečoho skladá, ale zatiaľ je to takto). Na druhej strane elementárnych častíc je $$10^{84}$$ a dokopy vážia rádovo takmer rovnako ako temná energia, takže úplne ovládnu to aká bude hodnota priemernej hmotnosti. Kto neverí, dosaďte si do vzorca. Na to aby nejaká vec ovplyvnila výsledok výrazne, muselo by jej byť neuveriteľne veľa, a na to zas musí mať nízku hmotnosť, takže by s priemernou hmotnosťou všetkého aj tak veľmi nepohla. Ďalší problém je preskakovanie škál. Vzorec [] by sa dal upraviť na to, aby ho vzal do úvahy, a to takto:

$$\begin{equation}\widetilde{m}=\frac{m_{max}+f_1\frac{m_{max}}{N}N+f_2\frac{m_{max}}{N^2}N^2...f_k\frac{m_{max}}{N^k}N^k}{1+N+N^2+...+N^k}=\frac{\widetilde{f}m_{max}\cdot k}{1+N+N^2+...+N^k}\end{equation}$$

kde sme zaviedli $$f_i$$, čo je pomer hmotnosti vesmíru ktoré je na i-tej škále zasúpené objektami, k celkovej hmotnosti vesmíru. To sa dá ale zhrnúť zavedením priemernej hodnoty tohoto parametra $$\widetilde{f}$$, čo je číslo určite menšie ako 1, a zbytok vzorca je potom taký istý. Takže preskakovanie škál môže výslednú priemernú hmotnosť len znížiť.

Dospeli sme teda k serióznej odpovedi: priemerná hmotnosť všetkého je niekde na úrovni hmotnosti elementárnych častíc. Čo si z toho odniesť? Niečo o exponenciálnom raste: je totiž príčinou toho, prečo je elementárnych častíc tak strašne, strašne,..., strašne veľa. Tak veľmi, že všetkého ostatného je oproti nim zanedbateľne málo. A ešte si odneste aj niečo o priemeroch: robia presne to čo majú, teda zmazávajú stopy po všetkých výnimkách. A čo sa týka vecí vo vesmíre, čokoľvek ťažšie ako elementárna častica JE výnimka.
